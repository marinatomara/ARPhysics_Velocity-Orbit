# ARPhysics: Η Τροχιά της Κίνησης και η Ταχύτητα ως Διάνυσμα
Ο συγκεκριμένος πόρος αξιοποιεί την τεχνολογία Επαυξημένης Πραγματικότητας (Augmented Reality, AR) με χρήση έξυπνων φορητών συσκευών, για να ενισχύσει την κατανόηση της ταχύτητας ως φυσικού μεγέθους και των διανυσματικών της χαρακτηριστικών. Αποτελεί μια τρισδιάστατη προσομοίωση στο  φυσικό χώρο και υλοποιεί την υπέρθεση του διανύσματος της ταχύτητας πάνω σε ένα φυσικό αντικείμενο, καθώς και και την παρακολούθηση της μεταβολής της με την κίνηση του αντικειμένου, σε πραγματικό χρόνο, μέσω της διεπαφής χρήστη. Επιπλέον, επιτρέπει την οπτικοποίηση και παρακολούθηση της πραγματικής τροχιάς που ακολουθεί κατά την κίνησή του το φυσικό αντικείμενο.
Οι κύριοι μαθησιακοί στόχοι που υλοποιεί η συγκεκριμένη AR εφαρμογή είναι: 

1. Η αισθητοποίηση της τροχιάς ενός κινητού  
2. Ο προσδιορισμός των διανυσματικών χαρακτηριστικών της ταχύτητας
3. Ο προσδιορισμούς του είδους μιας κίνησης (πχ ευθύγραμμη ομαλή) μέσω παρατήρησης του διανύσματος της. 

O πόρος αυτός δημιουργήθηκε στο πλαίσιο της διδακτορικής διατριβής μου με τίτλο:  “Σχεδιασμός και ανάπτυξη μαθησιακών εμπειριών Επαυξημένης Πραγματικότητας στη σχολική εκπαίδευση για την παιγνιώδη επικοινωνία και την κατανόηση θεμελιωδών εννοιών και φαινομένων Φυσικής“ (Οκτώβριος 2020, ΕΚΠΑ, Σχολή Οικονομικών και Πολιτικών Επιστημών, Τμήμα Επικοινωνίας και Μέσων Μαζικής Ενημέρωσης, Επιβλέπων ΚΑθηγητής: Γκούσκος Δημήτρης), όπου συμπεριλαμβάνονται ερευνητικά αποτελέσματα σε σχέση με την αξιοποίησή της εφαρμογής αυτής στη σχολική τάξη:  
 https://pergamos.lib.uoa.gr/uoa/dl/object/2929900 

Το αρχείο motion_velocity_orbit_2022.apk μπορεί να εγκατασταθεί είτε σε κινητά είτε σε tablet με λογισμικό android μέχρι την έκδοση Lollipop (όχι ios). Η εγκατάσταση γίνεται αφότου "κατέβει" το αρχείο, με διπλό κλικ πάνω στο εικονίδιο (όπως κάθε άλλη εφαρμογή τύπου apk), επιλέγοντας ΕΓΚΑΤΑΣΤΑΣΗ (install).

Στο αρχείο stickers_velocity_orbit.docx υπάρχει η εικόνα που θα πρέπει να κοπεί και να επικολληθεί στο αντικείμενο το οποίο θα επαυξηθεί με το διάνυσμα της θέσης. Καλό θα ήταν να χρησιμοποιηθεί ένα αντικείμενο με διαστάσεις περίπου 3-4 εκατοστά πλάτος και μήκος.

Tο αρχείο ΤΡΟΧΙΑΤΑΧΥΤΗΤΑ_Φύλλο-Εργασίας.pdf αποτελεί φύλλο εργασίας με οδηγίες και ερωτήσεις που κατευθύνουν τον πειραματισμό μέσα στο περιβάλλον της εφαρμογής και βοηθούν στην εξαγωγή συμπερασμάτων σε σχέση με όσα παρατηρούνται. Είναι ενδεικτικό, αφού ο διδάσκων/ η διδάσκουσα μπορεί να αξιοποιήσει τα χαρακτηριστικά της συγκεκριμένης AR εφαρμογής για να δημιουργήσει τη δική του μαθησιακή εμπειρία και σε σχέση με τους συγκεκριμένους κάθε φορά τιθέμενους στόχους
 
Γνωστικό/ά Αντικείμενο/α :  Φυσική Β΄Γυμνασίου, 2ο Κεφάλαιο, 2.2 Η έννοια της ταχύτητας  2.3 Κίνηση με σταθερή ταχύτητα 2.4 Κίνηση με μεταβαλλόμενη ταχύτητα

Βαθμίδα Εκπαίδευσης: Γυμνάσιο

